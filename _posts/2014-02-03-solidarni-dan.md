---
layout: post
title: Platili jste v roce 2013 solidární daň? Zaměstnavatel za vás nezúčtuje zálohy na daň z příjmů
description: "Pokud jste v roce 2013, jako zaměstnanci, alespoň jeden měsíc vydělali více než 103 tisíc korun, musíte si zařídit zaúčtování daně z příjmu."
modified: 2014-02-03
category: dane
comments: true
share: true
---

Včera večer mi volala paní Lenka, že neuspěla u svého bývalého zaměstnavatele s požadavkem na **roční zúčtování záloh na daň z příjmů.** Chtěla podepsat růžové prohlášení a tím vše snadno a rychle vyřešit. Namísto toho obdržela Potvrzení o zdanitelných příjmech, povinnost podat **Přiznání k dani z příjmů fyzických osob** přešla na ni.

## Od roku 2013 je zavedena solidární daň

Paní Lenka byla v roce 2013 propuštěna z práce pro nadbytečnost. Jelikož jí náleželo odstupné, poslední mzda, kterou obdržela, **přerostla částku 103.536 Kč hrubého.** Mzdová účetní tak měla **povinnost zdanit příjem i solidární daní.**


Novinkou v roce 2013 je, že její původní, případně ani nový **zaměstnavatel tak nemůže roční zúčtování provést.** Stačí i jediný měsíc se zdaněním příjmů solidární daní, aby se povinnost přenesla na zaměstnance.


**Sazba solidární daně je 7 %.** Tímto procentem se daní hrubá mzda nad částku 1.242.432 Kč za rok, případně nad částku 103.536 Kč v příslušném měsíci (1/12 ročního limitu).


–> V roce 2014 se částka na měsíc zvyšuje na 103.768 Kč a tím na rok na 1.245.216 Kč.

## Koho se solidární daň týká?
* **Zaměstnanců** (mají příjmy ze závislé činnosti a funkční požitky) - zaměstnavatel za ně odvádí zálohy na daň z příjmů. Měsíční záloha může, za výše uvedených podmínek, obsahovat i tuto daň.
Jsou to zejména: řídící pracovníci, společníci, jednatelé, členové  statutárních orgánů s vysokou základní mzdou, s jednorázovými ročními prémiemi či několika-měsíčním odstupným atd.
* **Podnikatelů** (mají příjmy z podnikání a z jiné samostatné výdělečné činnosti) - sami si odvádí zálohy na daň z příjmů. Solidární daň daného roku zúčtují v ročním Přiznání k dani z příjmů fyzických osob.

## Platili jste solidární daň?

Nejpozději do 15. 2. si u zaměstnavatele vyžádejte Potvrzení o zdanitelných příjmech.

Pokud si nebudete vědět rady, jak zpracovat přiznání k dani z příjmu, ozvěte se mi. Ráda vám poradím nebo vše potřebné připravím. Napište na: <eva.bartasova@gmail.com>.